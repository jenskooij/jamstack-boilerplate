---
title: "\"Ik kan leuk leven van mijn websites\""
description: Dit artikel is verschenen in het gratis nieuwsblad [Metro](https://www.metronieuws.nl/nieuws/2011/09/ik-kan-leuk-leven-van-mijn-websites "Originele artikel op Metronieuws.nl") op 12 september 2011 en is geschreven door Nikki van Duuren. 
tags: post
---
Elf jaar oud was hij, toen hij zijn eerste website maakte. "Ik zat in groep acht en had samen met een vriend een autowasbedrijf opgericht. Daar hoorde een website bij, vonden we." Jens Kooij, nu 22 jaar, was al een tijd bezig met 'prutsen op internet'. Het combineren van eigen bedrijf en websites maken wilde hij toen al.

"Begin 2009 ben ik mijn eigen bedrijf gestart. Ik was benaderd door een kennis of ik een website wilde maken. Ik was er maanden mee bezig en verdiende er 700 euro mee. Geen idee had ik wat ik voor een website moest vragen." Vanaf die klus ging het balletje rollen voor Kooij. "Bij een reclamebureau werd op een gegeven moment mijn uurtarief gevraagd. 'Vijftig euro doen?' vroegen ze. Uh, prima natuurlijk!" Nu hij een tijdje meedraait weet Kooij dat 50 euro per uur voor een professional heel weinig is. "Een website heb je van 300 tot 500.000 euro zeg ik altijd, het is maar hoe lastig de klus is."

Kooij specialiseert zich voornamelijk in boekingsprogramma's op internet voor bedrijven. "Het zijn heel technische types die zich met dit soort programmeringen bezighouden", vertelt Kooij. "In dit vakgebied kom je echt het stereotype 'nerd' tegen. Een minder sociaal type." Kooij denkt dat daar zijn voordeel ligt. "Ik kan mensen nog leuk uitleggen waar ik mee bezig ben. Zo onderscheid ik me van de concurrentie." Naast zijn eigen bedrijf studeert Kooij Mediatechnologie aan de Hogeschool Rotterdam. "Bij mij op school is iedereen bezig met projecten op internet. Er is enorm veel vraag naar."

Dat hij studeert ziet Kooij als voordeel in zijn werk. Hij zit overal bovenop en maakt de laatste ontwikkelingen mee. Kooij: "Mijn bedrijf is nu een bijbaan. Als ik klaar ben met studeren kijk ik wat mijn bedrijf voor kansen heeft."