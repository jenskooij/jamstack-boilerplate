---
title: Koken met Kooij
description: Artikel [gepubliceerd](https://devlaardinger.nl/Bedrijfsnieuws/Artikel/koken-met-kooij) op 7 maar 2013 op devlaardinger.nl over de lancering van mijn project Fijne Kookspullen.nl.
tags: post
---
De wereld staat niet stil. De wereld draait zelfs door. En Jens Kooij is ze voor. Met door hem zelf gepatenteerde keukenspullen. Online te koop en altijd door hem in de culinaire praktijk getest en in orde bevonden. In zijn 10-jaar lange carrière - van keukenhulp tot kok - mag hij zich gepokt en gemazeld noemen. En waar hij praktische vraagtekens bij de kwaliteit van kookspullen zet, zie je ze ook niet terug in zijn 'schap'. Dat wil niet zeggen dat het dan niet bestaat, maar ... niet voor Jens.

Jens Kooij (24) is een jonge ondernemer. Modern en op vernuftige, logische en naadloze wijze smeedt hij fysiek winkelen en de digitale wereld tot totaalpakket. Vijf jaar studie in het ontwikkelen van software en tien jaar studiefinancierende keukenpraktijk gaan elkaar vanaf zaterdag 9 maart 09.00 uur online vinden in een digitale winkel met allerhande keukenspullen voor de (semi) professionele kok(kin).

Dat zijn winkel blijkens het KvK-register in Vlaardingen zetelt mag gezien de digitale snelweg waarop we ons vrijwel allemaal bevinden een detail heten. Voor De Vlaardinger is het een belangrijk aspect voor een introductiegesprek.

Jens Kooij: 'In Cafe Stam heb ik de nodige keukenervaring opgedaan. Van de koude kant tot aan het koken zelf. Dan krijg je met alle facetten van het koken te maken. En net als met alle gereedschap bestaat er zoiets als een kwalitatieve ladder. Je hebt messen die ragfijn snijden en dat blijven doen. Maar evenzo is er matig tot slecht materiaal waarmee je na een kwartiertje werken een tomaatje plet in plaats van in mooie plakjes verdeelt.'

'Die tweedeling in kwaliteit heb je op alle gebied. Van pannen, snijplanken en vijzels tot aan zelfgemaakte mosterd, sambal en andere smaakversterkers toe. Ik heb samenwerkingsverbanden gezocht en gevonden bij Cool Blue en Bol.com. Voor een groot deel verkoop ik hun producten. Niet alles, maar wat ik als A-merk heb ervaren. En de prijsstelling? Die is hetzelfde, maar dan met een Vlaardings tintje.'

'Ik heb regelmatig contact met de Vlaardingse culinair journalist Karin Kuijpers. Deels via Twitter.' De moderne sociale media heten de commerciële ruggengraat van zijn onderneming Fijne Kookspullen te zijn. Niet verwonderlijk voor iemand met zijn studie achtergrond. Kwaliteit gaat voor prijzenslag. 'Voor goedkope waar is er IKEA.'

'Met - eveneens culinaire - vrienden gaan we verbaal regelmatig in de clinch. Bespreken we noviteiten en de 'voors' en 'tegens' van nieuwe keukenattributen. Vermakelijk, leerzaam en telkens weer een stapje verder. Op weg naar een uitgebreid assortiment.'

De jonge professionele thuiskoker (leeftijdscategorie 20-35 jaar) is de grootste doelgroep. Koken met een aan professie grenzend fanatisme de grootste drijfveer. Wie thuis een keuken van praktische allure wil, kan het best de website vanaf 9 maart regelmatig in de gaten houden. Op 29 maart een eerste check-up. 'Dan maak ik een analyse ten aanzien van de hardlopers en waar vraag naar is. Die vraag probeer ik vervolgens om te zetten naar een passend aanbod.'

Tussen het betere 'schermwerk' en updaten van de digitale schappen door bezoekt Jens Kooij zoveel mogelijk keukengerelateerde beurzen en sites. Op zoek naar goede noviteiten en wie weet komen daar de keukentafels en de -stoelen bij. Of afzuigkappen, misschien zelfs wel vaatwassers. Zo lang tot de voetjes werkelijk van de vloer kunnen in verband met het feestelijk succes. Maar eerst dus de handjes uit de mouwen!