---
title: "Interview: TunePitch"
description: Interview met Bart Proost over TunePitch op 3 juni 2013, gepubliceerd op de [site van Popunie](https://popunie.nl/interview-tunepitch/). 
tags: post
publicationDate: 2013-06-03
image: http://images.ctfassets.net/s0m3943n5459/5bglMAzUpimcIsswqC4cWa/3ce4bf5ed341ac32f2ba14b8d6ff8206/TunePitch-persbeeld-1-Fotograaf-Rick-Wevers.jpg
---
TunePitch is een tool voor muziekliefhebbers om de populariteit van de muziek van morgen te voorspellen, door te investeren in potentiële hits. TunePitch is gestart in oktober 2012, de eerste regel code werd geschreven in januari en de website is 21 maart 2013 officieel gelanceerd. De Popunie sprak met de enthousiaste Bart Proost.
## Vertel, wie is Bart Proost?
Ik ben mede-oprichter van TunePitch, Upcoming Award, Upcoming Recordings en studio Het Kanaal. Hiernaast ook toetsenist bij de band Sexual Reproductive Systems en groot liefhebber van muziek en technologie.
## Waarom heb je TunePitch ontwikkelt?
Ik vraag me vaak af waarom iets werkt zoals het werkt en lever graag mijn bijdrage als ik denk dat het beter kan. Als toetsenist zag ik dat het lastig was om aan kwaliteitsopnames te komen zonder veel geld, en dus richtte ik studio Het Kanaal op. Met Het Kanaal stond ik versteld van het niveau van onze klanten en kon niet begrijpen waarom die bands niet doorbraken. Na een gesprek met Hans Breukhoven hebben we samen besloten om dat probleem aan de man te brengen door Upcoming Award op te richten, een landelijke bandcompetitie die liet zien hoe het ook had gekund als tijden anders waren. Toen we daarna de winnaar van Upcoming Award in de markt gingen zetten riep dat nog meer vragen op. Waarom is de radio nog steeds het belangrijkste promotiemiddel? Waarom ligt het lot van een band in de handen van een paar sleutelfiguren? Waarom worden artiesten gedwongen om een passieve rol te spelen op streamingdiensten? Waarom wordt er zo gestreden tegen piraterij en richten we ons niet op het ontwikkelen van alternatieven? Toen ik ontwikkelaars Frank Bos en Jens Kooij sprak werd het duidelijk: we moesten iets maken dat een antwoord zou geven op al die vragen. Een model dat transparant is, potentiële fans al vanaf dag één bij de bands brengt en het publiek onderdeel laat uitmaken van de weg naar succes: TunePitch.
## Kun je stapsgewijs uitleggen hoe TunePitch werkt?
### Stap 1: Zoek naar potentiële hits:
Als gebruiker maak je een account aan en krijg je van ons een gratis startkapitaal aan credits. Vervolgens ga je op zoek naar potentiële hits in onze 3 discovery-secties.
### Stap 2: Investeer:
Ontdek je een track die je tof vindt en waarin je gelooft, dan druk je op de invest knop.
### Stap 3: Groei mee:
Voor elke gebruiker die na jou op die knop drukt, verdien jij extra credits. Hoe meer mensen er na jou investeren, hoe groter blijkbaar jouw invloed. Gebruikers met zo'n grote invloed zijn uiteraard gewild door muzikanten: hun investeringen kunnen tracks in één klap naar de Red Hot sectie helpen op TunePitch, waar de beste nummers worden uitgelicht. Die Red Hot sectie lichten wij vervolgens uit via de website en social media.
Als artiest maak je een account aan. Je uploadt een track waarna hij direct in onze New sectie verschijnt. Alle winst wordt verdeeld over de artiesten aan de hand van hun ranglijstposities. Die ranglijsten worden gegenereerd door de investeringen van de gebruikers. De inkomsten komen uit gebruikers die extra credits bijkopen en uit advertenties (full screen advertising): op de achtergrond rouleren uitsluitend mooie en rustige beelden van adverteerders.
## Wat kost het de gebruiker en wat krijgt die daarvoor terug?
Het basisgebruik is volledig gratis. Er zijn geen beperkingen en bij registratie krijg je van ons gratis een startkapitaal mee zodat je direct kan beginnen met investeren in potentiële hits. Investeer je steeds in de juiste nummers dan groei je in invloed. Blijk je een goed gevoel voor het ontdekken van hits te hebben, dan word je dus machtiger dan andere gebruikers binnen het systeem. Jouw inzet kan dan tracks in één klap naar de top helpen. Oftewel: je wordt gewild door artiesten. Dat kan kaartjes voor het volgende optreden opleveren, of een fysiek album, net wat de artiest er voor over heeft.
Als artiest is aanmelden gratis en een paar klikken werk. Zoals gezegd: alle winst wordt verdeeld over de artiesten aan de hand van hun ranglijstposities. De inkomsten komen uit gebruikers die extra credits bijkopen en onze full screen advertising mogelijkheden.
## Hoeveel artiesten maken al gebruik van jullie tool en kan een act wat TunePitch doet niet zelf voor elkaar krijgen?
Momenteel hebben we ruim 30 artiesten die van ons platform gebruik maken. Natuurlijk zijn er vele wegen die naar Rome leiden, maar die wegen worden wel steeds hobbeliger. En uiteraard kan je een dure auto kopen waarmee je er misschien wel komt, echter als je wilt kunnen wij Rome ook naar jou toe brengen.
## Wat is er anders dan bij vergelijkbare diensten?
We zijn op dit moment hard in ontwikkeling en voegen dagelijks nieuwe features toe. We merken dat onze gebruikers enthousiast zijn en luisteren goed naar hun voorkeuren. We zien TunePitch echt als een tool en laten het dan ook aan de gebruiker over om zelf te bepalen voor welk doel hij het gebruikt. Zo merken we ook steeds meer dat de website wordt gebruikt om simpelweg muziek af te spelen. Dat onze gebruikers de beste nieuwe muziek aan het licht brengen heeft natuurlijk zijn voordeel. Bij ons vind je de beste nieuwe muziek, niet omdat wij zeggen dat dat de beste muziek is, maar omdat onze gebruikers dat gezamenlijk vinden.
## Hoe gaat TunePitch zich ontwikkelen?
Je verdient extra credits bij elke gebruiker die na jou ook investeert in een nummer. Het gevolg is dat onze gebruikers dus niet alleen de muziek van de aangesloten artiesten promoten, maar tegelijkertijd ook TunePitch beetje bij beetje laten groeien. We hebben ervoor gekozen om voorlopig nog deze natuurlijke groei aan te houden, omdat we denken dat dit op de lange termijn het beste is voor ons en onze gebruikers. We zorgen dat het systeem stabiel blijft draaien en spelen direct in op behoeftes die ontstaan. Nu we het overzicht hebben zitten we overal bovenop.
Denk jij dat je weet wat een hit is? Laat het maar zien... Word lid via de website van TunePitch.